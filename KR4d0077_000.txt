# -*- mode: mandoku-view; -*-
#+TITLE: 東坡詩集註
#+DATE: 2015-08-24 23:53:15.706579
#+PROPERTY: ID KR4d0077
#+PROPERTY: BASEEDITION WYG    
#+PROPERTY: JUAN 提要
<pb:KR4d0077_WYG_000-1a>¶
欽定四庫全書　　　　　　集部三¶
　東坡詩集註　　　　　　　　别集類二(宋/)¶
　　提要¶
　　　　(臣/)等謹案東坡詩集註三十二巻舊本題宋¶
　　　　王十朋撰十朋有㑹稽三賦已著録是集前¶
　　　　有趙䕫序稱分五十類此本實止二十九類¶
　　　　蓋有所合併十朋序題百家註此本所引數¶
　　　　亦不足則猶杜詩稱千家註韓栁文稱五百¶
<pb:KR4d0077_WYG_000-1b>¶
　　　　家註也其分類頗多顛舛如芙蓉城詩入古¶
　　　　蹟虎兒詩入詠史之類不可殫數不但以畫¶
　　　　魚歌入書畫為查慎行東坡詩補註所譏其¶
　　　　註為邵長蘅所掊擊者凡三十八條至作正¶
　　　　譌一巻冠所校施註之首考十朋梅溪前集¶
　　　　載序八篇後集載序三篇獨無此序又有讀¶
　　　　蘇文三則亦無一字及蘇詩梅溪集為其子¶
　　　　聞詩聞禮所編十朋著述搜輯無遺不應獨¶
<pb:KR4d0077_WYG_000-2a>¶
　　　　漏此序又趙䕫序稱崇寧間僕年志於學逮¶
　　　　今三十年一字一句推究來歴必欲見其用¶
　　　　事之處頃者赴調京師繼復守官累與小坡¶
　　　　叔黨㳺從至熟扣其所未知者叔黨亦能為¶
　　　　僕言之云云考宋史載軾如杭州蘇過年十¶
　　　　九其時在元祐五六年間又稱過歿時年五¶
　　　　十二則當在宣和五六年間若從崇寧元年¶
　　　　下推三十年已為紹興元年過之歿七八年¶
<pb:KR4d0077_WYG_000-2b>¶
　　　　矣䕫安能見過而問之則併䕫序亦出依託¶
　　　　核書中體例與杜詩千家註相同殆必一時¶
　　　　書肆所為借十朋之名以行耳然長蘅摘其¶
　　　　體例三失而云中間援引詳明展巻瞭如者¶
　　　　僅僅及半則疎陋者不過十之五未可全廢¶
　　　　其於施註所闕十二巻亦云參酌王註徴引¶
　　　　羣書以補之則未嘗不於此註取材大抵剏¶
　　　　始者難工繼事者易宻邵註正王註之譌查¶
<pb:KR4d0077_WYG_000-3a>¶
　　　　註又摘邵註之誤今觀查註亦舛漏尚多足¶
　　　　知考證之學不可窮盡難執一家以廢其餘¶
　　　　録存是書亦足資讀蘇詩者之旁㕘也乾隆¶
　　　　四十六年十二月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 序
<pb:KR4d0077_WYG_000-4a>¶
東坡詩集註序¶
昔秦延君註堯典二字至十餘萬言而君子譏其繁丁¶
子襄註周易一書纔二三萬言而君子恨其畧訓註之¶
學古今所難自非集衆人之長殆未易得其全體况東¶
坡先生之英才絶識卓冠一世平生斟酌經傳貫穿子¶
史下至小説雜記佛經道書古詩方言莫不畢究故雖¶
天地之造化古今之興替風俗之消長與夫山川草木¶
禽獸鱗介昆蟲之屬亦皆洞其機而貫其妙積而為胸¶
<pb:KR4d0077_WYG_000-4b>¶
中之文不啻如長江大河汪洋閎肆變化萬状則凡波¶
瀾於一吟一詠之間者詎可以一二人之學而窺其涯¶
涘哉予舊得公詩八註十註而事之載者十未能五故¶
常有窺豹之嘆近於暇日搜諸家之釋裒而一之剗繁¶
剔冗所存者㡬百人庶㡬於公之詩有光雖然自八而¶
十自十而百固非畧矣而亦未敢以繁言盖以一人而¶
肩烏獲之任則折筋絶體之不暇一旦而均之百人雖¶
未能舂容乎通衢張王乎大都而北燕南越亦不難到¶
<pb:KR4d0077_WYG_000-5a>¶
此則百註之意也若夫必待讀遍天下書然後答盡韓¶
公䇿則又望諸後人焉¶
<pb:KR4d0077_WYG_000-6a>¶
昔杜預註春秋左傳顔籀註班固漢書時人謂征南秘¶
書為丘明孟堅忠臣又李善於梁宋之間開文選學註¶
六十巻流傳於世皆僕所喜而慕之者此註東坡詩集¶
所以作也東坡先生讀書數十萬巻學術文章之妙若¶
太山北斗百世尊仰未易可窺測藩籬况堂奥乎然僕¶
自㓜嵗誦其詩文手不暫釋其初如涉大海浩無津涯¶
孰辨淄澠涇渭而魚龍異状莫識其名既窮山海變怪¶
然後了然無有疑者崇寧年間僕年志於學逮今三十¶
<pb:KR4d0077_WYG_000-6b>¶
年一句一字推究来歴必欲見其用事之處經史子傳¶
僻書小説圖經碑刻古今詩集本朝故事無所不覧又¶
於道釋二蔵經文亦嘗遍觀抄節及詢訪耆舊老成間¶
其一時見聞之事有得既已多矣頃者赴調京師繼復¶
守官累與小坡叔黨逰從至熟叩其所未知者叔黨亦¶
能為僕言之僕既慕先生甚切精誠感通一日夢先生¶
野服乗驢若世之所畫李太白者恵然見訪僕方坐一¶
室中書史環列起而迎見先生顧僕喜曰天下之樂莫¶
<pb:KR4d0077_WYG_000-7a>¶
大於此了無他語又一日夢與先生對談因問水仙王¶
事即答以茫昧之語殊不可曉不知何意也僕於此詩¶
分五十門總括殆盡凡偶用古人兩句用古人一句用¶
古人六字五字四字三字二字用古人上下句中各四¶
字三字一字相對止用古人意不用字所用古人字不¶
用古人意能造古人意能造古人不到妙處引一時事¶
一句中用兩故事疑不用事而是用事疑是用事而不¶
用事使道經僻事釋經僻事小説僻事碑刻中事州縣¶
<pb:KR4d0077_WYG_000-7b>¶
圖經事錯使故事使古人作用字成一家句法全類古¶
人詩句用事有所不盡引用一時小詩不用故事而句¶
法髙勝句法明白而用意深逺用字或有未穏無一字¶
無来歴㸃化古詩拙言間用本朝名人詩句用古人詞¶
中佳句改古人句中借用故事有偏受之故事有參差¶
之語言詩中自有竒對自撰古人名字用古謡言用經¶
史註中隠事間俗語俚諺詩意物理此其大略也三十¶
年中殫精竭慮僕之心力盡於此書今乃編冩刋行願¶
<pb:KR4d0077_WYG_000-8a>¶
與學者共之若乃事有遺誤當竢博雅君子補而鐫之¶
庶俾先生之詩文與左傳漢書文選並傳無窮而僕於¶
杜預顔籀李善三子亦庶㡬焉雖然尚有可以言者先¶
生之用事不可謂無心先生之用古人詩句未必皆有¶
意耳盖胸中之書汪洋浩博下筆之際不知為我語耶¶
他人之語也觀者以意達之可也¶
